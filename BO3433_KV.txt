སྒྲ་དབྱངས་ལྷ་མོ་དབྱངས་ཅན་མ་དམར་མོ་ལ་གསོལ་བ་འདེབས་པ་བློ་གྲོས་མཆོག་སྦྱིན་ཞེས་བྱ་བ།  ན་མཿཤྲཱི་མཱཾ་གུ་རུ་སྭ་ར་སྭ་ཏྱཻ།  ཕུལ་བྱུང་ལེགས་བྱས་བྱེ་བའི་ཚོན་རིས་ཀྱིས།  །ཚོགས་གསུམ་ལང་ཚོའི་མཚར་སྡུག་ཡོངས་གང་བ།  །བཅོམ་ལྡན་འདས་མ་སྭ་ར་སྭ་ཏཱི་ཡིས།  །བདག་གི་ཡིད་ལ་བློ་ཡི་མཆོག་སྦྱིན་མཛོད།  །རྣམ་པ་ཀུན་ལྡན་འཆི་མེད་ལམ་ཡངས་པོར།  །ཟུང་འཇུག་བརྒྱ་བྱིན་མཛུབ་རྩེས་བྲིས་པ་ཡི།  །མཚན་བཟང་བྱེ་རུའི་རྡུལ་མང་བརྩེགས་པའི་གཟུགས།  །བདག་གི་མིག་ལ་མངོན་སུམ་བསྟན་ཏུ་གསོལ།  །རྟག་ཏུ་བརྗོད་པའི་ཕ་རོལ་ལས་བརྒལ་ཀྱང་།  །རིག་སྔགས་ནོར་བུའི་རྒྱུད་མངས་རྡུང་བའི་སྒྲས།  །འགྲོ་མང་མ་རིག་གཉིད་ལས་སློང་བའི་དབྱངས།  །བདག་གི་ངག་ལ་མངོན་སུམ་ཞུགས་པར་མཛོད།  །སྤྲོས་བྲལ་འཆི་མེད་ལམ་གྱི་ཕ་མཐའ་ཡིས།  །མཚོན་མིན་མཁྱེན་བརྩེའི་ཉམས་བརྒྱས་རོལ་པ་མོ།  །དོན་དམ་རྡོ་རྗེ་སྒྲ་དབྱངས་ལྷ་མོའི་ཞལ།  །བདག་གི་སྙིང་ལ་མངོན་སུམ་ཤར་བར་མཛོད།  །དེ་ལྟར་ཐ་མལ་འཁྲུལ་པའི་སྒོ་གསུམ་པོ།  །སྐུ་གསུང་ཐུགས་ཀྱི་རྡོ་རྗེར་བྱིན་བརླབས་པས།  །རིག་བྱེད་འཛིན་དབང་བྱེ་བའི་གཙུག་ཏོར་རྩེར།  །རྐང་སེན་ཨུཏྤལ་དལ་གྱིས་འགོད་མཁས་ཤོག  །ཅེས་པའང་བསིལ་ལྡན་ལྗོངས་ཀྱི་སྙན་ངག་སྨྲ་བ་སྒྲ་དབྱངས་ལྷ་མོ་དགྱེས་པའི་འབངས་ཀྱིས་གང་ཤར་ཡུད་ཙམ་ལ་བརྗོད་པ་དེ་དེ་བཞིན་དུ་འགྲུབ་པར་གྱུར་ཅིག།